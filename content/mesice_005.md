---
title: Leden
contentType: poetry
---

Po cestách zavátých a po silnicích  
rod opuštěných bloudí.  
Sychravé zimy dlátem bolestí  
monogram bídy ryly v jejich tělo,  
a tak jdou světem.

  

Vyjde-li hvězda, pro ně nesvítí.  
Betlém jim shořel.  
Jen v bludných kruzích šlapou boží zemi  
a jíní stéká jim chladnými krůpějemi  
po tvářích dětsky vzpurných.

  

Hospodu teplou večer jim dej, Pane,  
a plnou mísu  
a slovo dobrých lidí.
