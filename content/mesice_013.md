---
title: Září
contentType: poetry
---

<section>

Můj bratr dooral a vypřáh koně.  
A jak se stmívá,  
věrnému druhu hlavu do hřívy  
položil tiše, pohladil mu šíji  
a zaposlouchal se, co mluví kraj.

</section>

<section>

Zní zvony z dálky tichým svatvečerem;  
modlitba vesnic stoupá chladným šerem.  
Duch země zpívá: úzkost, víra, bolest  
v jediný chorál slily se a letí  
k věčnému nebi.

</section>

<section>

Svatý Václave,  
nedej zahynouti  
nám ni budoucím.

</section>
