---
title: Červen
contentType: poetry
---

_Jaromírovi_

  

Stín stromů zelený tě na svět uvítal,  
zahrada jarní tišila tvůj pláč.  
A s každým červnem vzpomínáme,  
co ti ten první dal,  
a s tebou koupáme se v jeho slunci.

  

Sen matky tvé a otce se snem lidu kvete,  
i tebe vepjal v řetěz čarovný,  
kde hlad a bída umlká,  
kde mizí vše, co bolí člověka  
a hněte.

  

Sni, hrej si v červnu svém. Vy všechny děti,  
sněte domova nejpyšnější sny,  
než řekne velký den: Jsem naplnění, procitněte!
