---
title: Prosinec
contentType: poetry
---

<section>

Šla do Betléma rovná cesta,  
zářila hvězda, všechno bylo prosté.  
A za nábožných písní  
sny otců našich věčně putovaly  
po starém mostě.

</section>

<section>

Byl, nebyl Betlém?  
Však na tom mostě rozmarýna roste  
a poutníčkové věrní tiše obrátí se,  
když místo spasitele  
čeládku chlévní najdou.

</section>

<section>

A vracejí se domů s vírou,  
že za rok hvězda stane jistě nad Betlémem  
a ta již neoklame.

</section>
