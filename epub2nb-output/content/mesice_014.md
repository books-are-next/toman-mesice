---
contentType: prose
---

### Říjen

Ty bože révy, který posíláš  
paprsky slunce na nalité hrozny,  
na zlaté hrozny, hrozny fialové,  
buď milostivý.

Po teplých stráních vzpínají se k tobě  
vášnivé keře roztančeným gestem,  
zpívají, mluví, hovoří a prosí,  
bys dal jim oheň, aby rozdaly jej,  
bys vdech jim radost, aby vzkvetla v očích  
zkalených trudem.

Neb my jsme lidé mdlí  
a pro tvou slávu milujeme víno  
a s číší jen se naše srdce pomodlí.
