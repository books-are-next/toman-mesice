---
title: Listopad
contentType: poetry
---

<section>

Vy štědré stromy zahrad i vy podle cest,  
jež vztyčujete ramena  
k obloze šeré, k nebi beze hvězd  
v dnech dušičkových do mlh vždy nových,  
váš smutek žiji.

</section>

<section>

Úroda vaše voní pod střechami,  
radostná těšitelka dětí.  
Jste se zemí a s nebem samy  
a jenom zřídka bludné ptáče sletí  
v koruny oddané a čekající.

</section>

<section>

Zas přijde květ i plod.  
Však za vichřic hlas touhy jediné z vás vane:  
Vzplát na tvé hranici, ó Pane!

</section>
