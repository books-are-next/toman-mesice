---
title: Duben
contentType: poetry
---

<section>

Veselé jarní přeháňky  
a první boží duha nad krajinou!  
Rozsívku složil hospodář  
a důvěřivě  
obchází půdu, do níž sil.

</section>

<section>

Snad přijdou mrazy. Ale setba svatá  
se neporuší.  
Neb zákon jediný jest klíčiti a růst,  
růst za bouří a nepohody  
všemu navzdory.

</section>

<section>

Rozšafní dědové se hřejí u kamen  
a přemílají starou moudrost, staré zvyky  
a staré pranostiky.

</section>
