---
title: Srpen
contentType: poetry
---

<section>

V zahradu uzavřenou světu  
šum klasů zavívá a voní živným chlebem.  
Pokojná píseň žní jde po polích  
a pod ohnivým sluncem  
blažený pot si stírá člověk.

</section>

<section>

Zdaleka slyším vrata dusných stodol,  
jako by skřípal zuby.  
Neviditelná ruka loupežná  
se podepřela o kalenec  
a čeká.

</section>

<section>

A přece mlčím, nevykřiknu v ticho.  
Nad námi hlavy naklánějí bdíce  
hodiny samot našich, slunečnice.

</section>
