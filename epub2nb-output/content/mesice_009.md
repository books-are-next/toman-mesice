---
title: Květen
contentType: poetry
---

<section>

Jdem všichni, s ženami a dětmi  
a se snem předků.  
Jdem slunce přivítat, jež vyvolala ze tmy  
modlitba věrných pokolení  
a práce.

</section>

<section>

V rosnaté trávě tančí naše děti,  
bratrský řetěz rukou spjal je v kruh.  
V té budoucnosti záští není  
a z jejích písní zpívá družný duch  
a mluví k otcům.

</section>

<section>

Neb nikdy bojovník,  
ať za pluhem jde, nebo buší v kov,  
vítězit chce-li, nesmí zhrdat bratrem.

</section>
