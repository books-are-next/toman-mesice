---
title: Únor
contentType: poetry
---

<section>

Kdo ticho miluješ a samotu  
a v lesích hlubokých a v míru sněžných polí  
nasloucháš rytmu života,  
zda někdy neslyšíš  
hlas hlubin?

</section>

<section>

Zní z dálky karneval vražd, krve, umírání.  
Mlčení země bolí.  
Však dole  
tep srdce chvěje se a skrytý pramen z temnot  
dere se k světlu.

</section>

<section>

A píseň mladých vod  
tvé srdce opije a hlavu štěstím zmámí,  
že v zoufalství snad, ve víře však nejsme sami.

</section>
